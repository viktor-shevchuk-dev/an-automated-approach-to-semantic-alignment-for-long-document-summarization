Особлива частина Кодексу складається з чотирьох розділів. Розділ другий Кодексу присвячений порядку виконання покарань, які не пов'язані з позбавленням волі. Так, тут встановлюється порядок виконання покарання у виді штрафу, наслідки ухилення від сплати штрафу, порядок виконання покарання у виді позбавлення військового, спеціального звання, рангу, чину або кваліфікаційного класу, у виді позбавлення права обіймати певні посади або займатися певною діяльністю, встановлюються обов'язки кримінально-виконавчої інспекції щодо виконання покарання у виді позбавлення права обіймати певні посади або займатися певною діяльністю, обов'язки засуджених до покарання у виді позбавлення права обіймати певні посади або займатися певною діяльністю. У разі ухилення засудженого від відбування покарання у виді позбавлення права обіймати певні посади або займатися певною діяльністю він притягується до кримінальної відповідальності відповідно до статті 389 Кримінального кодексу України. Також, цим розділом встановлюється порядок виконання покарання у виді громадських робіт, умови відбування такого покарання, обов'язки власника підприємства, установи, організації або уповноваженого ним органу за місцем відбування засудженими покарання у виді громадських робіт. За порушення порядку та умов відбування покарання у виді громадських робіт, а також порушення громадського порядку, за яке засудженого було притягнуто до адміністративної відповідальності, до нього кримінально-виконавчою інспекцією може бути застосоване застереження у виді письмового попередження про притягнення до кримінальної відповідальності. Згідно з статтею 41, покарання у виді виправних робіт відбувається на підприємстві, в установі, організації незалежно від форми власності за місцем роботи засудженого. Визначено також умови відбування покарання у виді виправних робіт, порядок обчислення строку покарання, Обов'язки власника підприємства, установи, організації або уповноваженого ним органу за місцем відбування засудженими покарання у виді виправних робіт. Стаття 47 встановлює порядок виконання покарання у виді службових обмежень для військовослужбовців, а стаття 48 - порядок виконання покарання у виді конфіскації майна.